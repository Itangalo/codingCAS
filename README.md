# Lär dig erövra världen med programmering och Google Apps Script
Det här repositoryt innehåller en guide/kurs för att lära sig programmering genom att göra skript till Google-applikationer. För att använda guiden behöver du ha ett Google-konto, men du behöver inte ha programmerat eller kodat något förut.

Mapparna i det här repositoryt är numrerade, vilket avspeglar den ordning som det föreslås att du jobbar med övningarna som finns i varje mapp. Den som är nyfiken kan förstås hoppa runt.

Varje mapp innehåller någon sorts beskrivning av övningen (inklusive vad övningen fokuserar på och vilka förkunskaper/förberedelser som förväntas). Det finns i regel också en video med genomgång/guide, och kodexempel att kopiera från för den som vill.

## Koda och programmera
Den här guiden/kursen handlar både om att **koda** och att **programmera**.

Med "koda" menar jag att skriva text som fungerar som ett program, vilket kan vara ganska tålamodsprövande eftersom man måste vara noga och små skriv- eller tankefel kan leda till buggar som är svåra att hitta och rätta till. Det omfattar också saker som att förstå och hantera olika variabeltyper, använda villkor och loopar, och hur skrivsätt för kod fungerar i just det programspråk som används (i vårt fall JavaScript).

Med "programmera" menar jag både att koda _och_ det hantverk och tänkande som finns runtomkring. Att kunna felsöka. Att leta efter färdiga lösningar att återanvända. Att skriva kommentarer i sin kod. Att bygga kod på ett smart och återanvändbart sätt. Med mera.

## Varför Google Apps?
Google är en digital jätte som samlar in data om användare och använder dem på sätt som man inte alltid tycker är bra. Det är därför inte självklart att ha en introduktionskurs i programmering som utgår från Google Apps. Det som ändå gör att guiden utgår från Google Apps är delvis möjligheten att snabbt komma igång, men ännu mer möjligheten att snabbt göra saker som ger meningsfulla resultat. Google Apps Script (GAS) gör det möjligt att exempelvis skicka mail, ändra i kalendrar, hantera kontakter och sätta upp saker i Google Drive. Och att få de verktygen att jobba tillsammans. Det ger mer nytta, mer intresse, och bättre möjligheter att se vad som går att åstadkomma med programmering.

## Bidra!
Du är mycket välkommen att lämna synpunkter på guiden här på GitHub -- använd fliken *issues* för att se ärenden/synpunkter som lämnats redan, och för att skriva in nya. Förslag, tankar, frågor och annat är välkommet. Du behöver ha ett konto på GitHub för att göra det.

Du kan också bidra med förbättringar själv. Om du är inloggad på GitHub kan du redigera varje fil som finns i det här repositoryt, och skicka resultatet som ett förslag på ändring. Det görs genom knappen "Create a new branch for this commit and start a pull request" som syns under rutan för att redigera. Testa -- det är ingen risk att du förstör.
